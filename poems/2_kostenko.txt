{
    "id": "2",
    "author": "Ліна Костенко",
    "author_photo": "static/images/lina_kostenko_enhanced_colorized_nobackground_edited_nobackground.png",
    "title": "І все на світі треба пережити",
    "year": "1989",
    "topic": "Про життя..",
    "text": "<p>І все на світі треба пережити,<br>І кожен фініш – це, по суті, старт,<br>І наперед не треба ворожити,<br>І за минулим плакати не варт.</p><p>Тож веселімось, людоньки, на людях,<br>Хай меле млин свою одвічну дерть.<br>Застряло серце, мов осколок в грудях,<br>Нічого, все це вилікує смерть.</p><p>Хай буде все небачене побачено,<br>Хай буде все пробачене пробачено,<br>Хай буде вік прожито, як належить,<br>На жаль, від нас нічого не залежить...</p><p>А треба жити. Якось треба жити.<br>Це зветься досвід, витримка і гарт.<br>І наперед не треба ворожити,<br>І за минулим плакати не варт.</p><p>Отак як є. А може бути й гірше,<br>А може бути зовсім, зовсім зле.<br>А поки розум од біди не згірк ще, –<br>Не будь рабом і смійся як Рабле!</p><p>Тож веселімось, людоньки, на людях,<br>Хай меле млин свою одвічну дерть.<br>Застряло серце, мов осколок в грудях,<br>Нічого, все це вилікує смерть.</p><p>Хай буде все небачене побачено,<br>Хай буде все пробачене пробачено.<br>Єдине, що від нас іще залежить, –<br>Принаймні вік прожити як належить.</p>"
}